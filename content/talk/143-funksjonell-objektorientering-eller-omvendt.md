---
title: "Funksjonell objektorientering... eller omvendt"
talk_type: "Workshop (1.5 hours)"
authors:
    - Knut Tveitane
---
Funksjonsorientert programmering (FOP, også kalt funksjonell programmering) har mange gode egenskaper som objektorienterte språk mangler. Paradigmet har mange og entusiastiske tilhengere i akademiske miljøer, men vi har likevel ennå ikke sett noen massiv overgang fra OOP ute i den "virkelige verden". Dette har flere årsaker, men viktigst er kanskje at det er uhyre kostbart å portere eksisterende systemer – og ikke minst eksisterende utviklere – til et helt nytt programmeringsparadigme. Dette er det ingen systemeiere ved sine fulle fem som er villige til å betale for.

Så, i stedet for et fullt paradigmeskifte, er det mulig å innføre noen av prinsippene fra FOP i vår objektorienterte programmeringshverdag? 

C# har, helt siden versjon 3 (2007), vært ledende blant de objektorienterte språkene når det gjelder å legge til rette for funksjonsorientert programmeringsstil, gjennom såvel reelle semantiske endringer som rent syntaktisk sukkertøy. 

Med utgangspunkt i kodeeksempler i C#, vil vi på denne workshopen refaktorere til et mer funksjonsorientert design.
